Arma uirumque cano, Troiae qui primus ab oris
Italiam fato profugus Lauiniaque uenit
Litora, multum ille et terris iactatus et alto
Vi superum, saeuae memorem Iunonis ob iram,
Multa quoque et bello passus, dum conderet urbem
Inferretque deos Latio, genus unde Latinum
Albanique patres atque altae moenia Romae.
Musa, mihi causas memora, quo numine laeso
Quidue dolens regina deum tot uoluere casus
Insignem pietate uirum, tot adire labores
Impulerit. Tantaene animis caelestibus irae?
Vrbs antiqua fuit (Tyrii tenuere coloni)
Karthago, Italiam contra Tiberinaque longe
Ostia, diues opum studiisque asperrima belli;
Quam Iuno fertur terris magis omnibus unam
Posthabita coluisse Samo: hic illius arma,
Hic currus fuit; hoc regnum dea gentibus esse,
Si qua fata sinant, iam tum tenditque fouetque.
Progeniem sed enim Troiano a sanguine duci
Audierat, Tyrias olim quae uerteret arces;
Hinc populum late regem belloque superbum
Venturum excidio Libyae: sic uoluere Parcas.
Id metuens ueterisque memor Saturnia belli,
Prima quod ad Troiam pro caris gesserat Argis:
Necdum etiam causae irarum saeuique dolores
Exciderant animo; manet alta mente repostum
Iudicium Paridis spretaeque iniuria formae
Et genus inuisum et rapti Ganymedis honores:
His accensa super iactatos aequore toto
Troas, reliquias Danaum atque immitis Achilli,
Arcebat longe Latio, multosque per annos
Errabant acti fatis maria omnia circum.
Tantae molis erat Romanam condere gentem.
Vix e conspectu Siculae telluris in altum
Vela dabant laeti et spumas salis aere ruebant,
Cum Iuno aeternum seruans sub pectore uolnus
Haec secum: "Mene incepto desistere uictam
Nec posse Italia Teucrorum auertere regem?
Quippe uetor fatis. Pallasne exurere classem
Argiuum atque ipsos potuit submergere ponto
Vnius ob noxam et furias Aiacis Oilei?
Ipsa Iouis rapidum iaculata e nubibus ignem
Disiecitque rates euertitque aequora uentis,
Illum exspirantem transfixo pectore flammas
Turbine corripuit scopuloque infixit acuto;
Ast ego, quae diuom incedo regina Iouisque
Et soror et coniunx, una cum gente tot annos
Bella gero. Et quisquam numen Iunonis adorat
Praeterea aut supplex aris imponet honorem?"
Talia flammato secum dea corde uolutans
Nimborum in patriam, loca feta furentibus Austris,
Aeoliam uenit. Hic uasto rex Aeolus antro
Luctantis uentos tempestatesque sonoras
Imperio premit ac uinclis et carcere frenat.
Illi indignantes magno cum murmure montis
Circum claustra fremunt; celsa sedet Aeolus arce
Sceptra tenens mollitque animos et temperat iras.
Ni faciat, maria ac terras caelumque profundum
Quippe ferant rapidi secum uerrantque per auras:
Sed pater omnipotens speluncis abdidit atris
Hoc metuens molemque et montis insuper altos
Imposuit, regemque dedit qui foedere certo
Et premere et laxas sciret dare iussus habenas.
Ad quem tum Iuno supplex his uocibus usa est:
"Aeole (namque tibi diuum pater atque hominum rex
Et mulcere dedit fluctus et tollere uento),
Gens inimica mihi Tyrrhenum nauigat aequor
Ilium in Italiam portans uictosque penatis:
Incute uim uentis submersasque obrue puppes,
Aut age diuersos et disice corpora ponto.
Sunt mihi bis septem praestanti corpore Nymphae,
Quarum quae forma pulcherrima Deiopea,
Conubio iungam stabili propriamque dicabo,
Omnis ut tecum meritis pro talibus annos
Exigat et pulchra faciat te prole parentem."
Aeolus haec contra: "Tuus, o regina, quid optes,
Explorare labor; mihi iussa capessere fas est.
Tu mihi quodcumque hoc regni, tu sceptra Iouemque
Concilias, tu das epulis accumbere diuum
Nimborumque facis tempestatumque potentem."
Haec ubi dicta, cauum conuersa cuspide montem
Impulit in latus: ac uenti uelut agmine facto,
Qua data porta, ruunt et terras turbine perflant.
Incubuere mari totumque a sedibus imis
Vna Eurusque Notusque ruunt creberque procellis
Africus et uastos uoluunt ad litora fluctus.
Insequitur clamorque uirum stridorque rudentum.
Eripiunt subito nubes caelumque diemque
Teucrorum ex oculis; ponto nox incubat atra;
Intonuere poli et crebris micat ignibus aether
Praesentemque uiris intentant omnia mortem.
Extemplo Aeneae soluuntur frigore membra;
Ingemit et duplicis tendens ad sidera palmas
Talia uoce refert: "O terque quaterque beati,
Quis ante ora patrum Troiae sub moenibus altis
Contigit oppetere! o Danaum fortissime gentis
Tydide! mene Iliacis occumbere campis
Non potuisse tuaque animam hanc effundere dextra,
Saeuus ubi Aeacidae telo iacet Hector, ubi ingens
Sarpedon, ubi tot Simois correpta sub undis
Scuta uirum galeasque et fortia corpora uoluit!"
Talia iactanti stridens Aquilone procella
Velum aduersa ferit fluctusque ad sidera tollit.
Franguntur remi; tum prora auertit et undis
Dat latus: insequitur cumulo praeruptus aquae mons.
Hi summo in fluctu pendent; his unda dehiscens
Terram inter fluctus aperit, furit aestus harenis.
Tris Notus abreptas in saxa latentia torquet
(Saxa: uocant Itali mediis quae in fluctibus Aras,
Dorsum immane mari summo), tris Eurus ab alto
In breuia et Syrtis urguet (miserabile uisu)
Inliditque uadis atque aggere cingit harenae.
Vnam, quae Lycios fidumque uehebat Oronten,
Ipsius ante oculos ingens a uertice pontus
In puppim ferit: excutitur pronusque magister
Voluitur in caput; ast illam ter fluctus ibidem
Torquet agens circum et rapidus uorat aequore uortex.
Apparent rari nantes in gurgite uasto,
Arma uirum tabulaeque et Troia gaza per undas.
Iam ualidam Ilionei nauem, iam fortis Achatae,
Et qua uectus Abas et qua grandaeuus Aletes,
Vicit hiemps; laxis laterum compagibus omnes
Accipiunt inimicum imbrem rimisque fatiscunt.
Interea magno misceri murmure pontum
Emissamque hiemem sensit Neptunus et imis
Stagna refusa uadis, grauiter commotus, et alto
Prospiciens summa placidum caput extulit unda.
Disiectam Aeneae toto uidet aequore classem,
Fluctibus oppressos Troas caelique ruina.
Nec latuere doli fratrem Iunonis et irae.
Eurum ad se Zephyrumque uocat, dehinc talia fatur:
"Tantane uos generis tenuit fiducia uestri?
Iam caelum terramque meo sine numine, uenti,
Miscere et tantas audetis tollere moles?
Quos ego...! sed motos praestat componere fluctus.
Post mihi non simili poena commissa luetis.
Maturate fugam regique haec dicite uestro:
Non illi imperium pelagi saeuumque tridentem,
Sed mihi sorte datum. Tenet ille immania saxa,
Vestras, Eure, domos; illa se iactet in aula
Aeolus et clauso uentorum carcere regnet."
Sic ait et dicto citius tumida aequora placat
Collectasque fugat nubes solemque reducit.
Cymothoe simul et Triton adnixus acuto
Detrudunt nauis scopulo; leuat ipse tridenti
Et uastas aperit Syrtis et temperat aequor
Atque rotis summas leuibus perlabitur undas.
Ac ueluti magno in populo cum saepe coorta est
Seditio saeuitque animis ignobile uulgus,
Iamque faces et saxa uolant, furor arma ministrat;
Tum, pietate grauem ac meritis si forte uirum quem
Conspexere, silent arrectisque auribus adstant;
Ille regit dictis animos et pectora mulcet:
Sic cunctus pelagi cecidit fragor, aequora postquam
Prospiciens genitor caeloque inuectus aperto
Flectit equos curruque uolans dat lora secundo.
Defessi Aeneadae, quae proxima litora, cursu
Contendunt petere et Libyae uertuntur ad oras.
Est in secessu longo locus: insula portum
Efficit obiectu laterum, quibus omnis ab alto
Frangitur inque sinus scindit sese unda reductos.
Hinc atque hinc uastae rupes geminique minantur
In caelum scopuli, quorum sub uertice late
Aequora tuta silent; tum siluis scaena coruscis
Desuper horrentique atrum nemus imminet umbra;
Fronte sub aduersa scopulis pendentibus antrum:
Intus aquae dulces uiuoque sedilia saxo,
Nympharum domus. Hic fessas non uincula nauis
Vlla tenent, unco non alligat ancora morsu.
Huc septem Aeneas collectis nauibus omni
Ex numero subit, ac magno telluris amore
Egressi optata potiuntur Troes harena
Et sale tabentis artus in litore ponunt.
Ac primum silici scintillam excudit Achates
Succepitque ignem foliis atque arida circum
Nutrimenta dedit rapuitque in fomite flammam.
Tum Cererem corruptam undis Cerealiaque arma
Expediunt fessi rerum frugesque receptas
Et torrere parant flammis et frangere saxo.
Aeneas scopulum interea conscendit et omnem
Prospectum late pelago petit, Anthea si quem
Iactatum uento uideat Phrygiasque biremis
Aut Capyn aut celsis in puppibus arma Caici.
Nauem in conspectu nullam, tris litore ceruos
Prospicit errantis; hos tota armenta secuntur
A tergo et longum per uallis pascitur agmen.
Constitit hic arcumque manu celerisque sagittas
Corripuit fidus quae tela gerebat Achates,
Ductoresque ipsos primum, capita alta ferentis
Cornibus arboreis, sternit, tum uolgus et omnem
Miscet agens telis nemora inter frondea turbam;
Nec prius absistit, quam septem ingentia uictor
Corpora fundat humi et numerum cum nauibus aequet.
Hinc portum petit et socios partitur in omnis.
Vina bonus quae deinde cadis onerarat Acestes
Litore Trinacrio dederatque abeuntibus heros,
Diuidit et dictis maerentia pectora mulcet:
"O socii (neque enim ignari sumus ante malorum),
O passi grauiora, dabit deus his quoque finem.
Vos et Scyllaeam rabiem penitusque sonantis
Accestis scopulos, uos et Cyclopia saxa
Experti: reuocate animos maestumque timorem
Mittite; forsan et haec olim meminisse iuuabit.
Per uarios casus, per tot discrimina rerum
Tendimus in Latium, sedes ubi fata quietas
Ostendunt; illic fas regna resurgere Troiae.
Durate et uosmet rebus seruate secundis."
Talia uoce refert curisque ingentibus aeger
Spem uultu simulat, premit altum corde dolorem.
Illi se praedae accingunt dapibusque futuris:
Tergora diripiunt costis et uiscera nudant;
Pars in frusta secant ueribusque trementia figunt,
Litore aena locant alii flammasque ministrant.
Tum uictu reuocant uiris fusique per herbam
Implentur ueteris Bacchi pinguisque ferinae.
Postquam exempta fames epulis mensaeque remotae,
Amissos longo socios sermone requirunt
Spemque metumque inter dubii, seu uiuere credant
Siue extrema pati nec iam exaudire uocatos.
Praecipue pius Aeneas nunc acris Oronti,
Nunc Amyci casum gemit et crudelia secum
Fata Lyci fortemque Gyan fortemque Cloanthum.
Et iam finis erat, cum Iuppiter aethere summo
Dispiciens mare ueliuolum terrasque iacentis
Litoraque et latos populos, sic uertice caeli
Constitit et Libyae defixit lumina regnis.
Atque illum talis iactantem pectore curas
Tristior et lacrimis oculos suffusa nitentis
Adloquitur Venus: "O qui res hominumque deumque
Aeternis regis imperiis et fulmine terres,
Quid meus Aeneas in te committere tantum,
Quid Troes potuere, quibus tot funera passis
Cunctus ob Italiam terrarum clauditur orbis?
Certe hinc Romanos olim uoluentibus annis,
Hinc fore ductores reuocato a sanguine Teucri,
Qui mare, qui terras omnis dicione tenerent,
Pollicitus: quae te, genitor, sententia uertit?
Hoc equidem occasum Troiae tristisque ruinas
Solabar fatis contraria fata rependens;
Nunc eadem fortuna uiros tot casibus actos
Insequitur. Quem das finem, rex magne, laborum?
Antenor potuit mediis elapsus Achiuis
Illyricos penetrare sinus atque intima tutus
Regna Liburnorum et fontem superare Timaui,
Vnde per ora nouem uasto cum murmure montis
It mare proruptum et pelago premit arua sonanti.
Hic tamen ille urbem Pataui sedesque locauit
Teucrorum et genti nomen dedit armaque fixit
Troia, nunc placida compostus pace quiescit:
Nos, tua progenies, caeli quibus adnuis arcem,
Nauibus (infandum!) amissis unius ob iram
Prodimur atque Italis longe disiungimur oris.
Hic pietatis honos? sic nos in sceptra reponis?"
Olli subridens hominum sator atque deorum
Vultu, quo caelum tempestatesque serenat,
Oscula libauit natae, dehinc talia fatur:
"Parce metu, Cytherea: manent immota tuorum
Fata tibi; cernes urbem et promissa Lauini
Moenia sublimemque feres ad sidera caeli
Magnanimum Aenean; neque me sententia uertit.
Hic tibi (fabor enim, quando haec te cura remordet,
Longius et uoluens fatorum arcana mouebo)
Bellum ingens geret Italia populosque ferocis
Contundet moresque uiris et moenia ponet,
Tertia dum Latio regnantem uiderit aestas
Ternaque transierint Rutulis hiberna subactis.
At puer Ascanius, cui nunc cognomen Iulo
Additur (Ilus erat, dum res stetit Ilia regno),
Triginta magnos uoluendis mensibus orbis
Imperio explebit regnumque ab sede Lauini
Transferet et Longam multa ui muniet Albam.
Hic iam ter centum totos regnabitur annos
Gente sub Hectorea, donec regina sacerdos
Marte grauis geminam partu dabit Ilia prolem.
Inde lupae fuluo nutricis tegmine laetus
Romulus excipiet gentem et Mauortia condet
Moenia Romanosque suo de nomine dicet.
His ego nec metas rerum nec tempora pono,
Imperium sine fine dedi. Quin aspera Iuno,
Quae mare nunc terrasque metu caelumque fatigat,
Consilia in melius referet mecumque fouebit
Romanos, rerum dominos gentemque togatam.
Sic placitum. Veniet lustris labentibus aetas,
Cum domus Assaraci Phthiam clarasque Mycenas
Seruitio premet ac uictis dominabitur Argis.
Nascetur pulchra Troianus origine Caesar,
Imperium Oceano, famam qui terminet astris,
Iulius, a magno demissum nomen Iulo.
Hunc tu olim caelo spoliis Orientis onustum
Accipies secura; uocabitur hic quoque uotis.
Aspera tum positis mitescent saecula bellis:
Cana Fides et Vesta, Remo cum fratre Quirinus
Iura dabunt; dirae ferro et compagibus artis
Claudentur Belli portae; Furor impius intus
Saeua sedens super arma et centum uinctus aenis
Post tergum nodis fremet horridus ore cruento."
Haec ait et Maia genitum demittit ab alto,
Vt terrae utque nouae pateant Carthaginis arces
Hospitio Teucris, ne fati nescia Dido
Finibus arceret. Volat ille per aera magnum
Remigio alarum ac Libyae citus adstitit oris.
Et iam iussa facit ponuntque ferocia Poeni
Corda uolente deo; in primis regina quietum
Accipit in Teucros animum mentemque benignam.
At pius Aeneas per noctem plurima uoluens,
Vt primum lux alma datast, exire locosque
Explorare nouos, quas uento accesserit oras,
Qui teneant (nam inculta uidet), hominesne feraene,
Quaerere constituit sociisque exacta referre.
Classem in conuexo nemorum sub rupe cauata
Arboribus clausam circum atque horrentibus umbris
Occulit; ipse uno graditur comitatus Achate
Bina manu lato crispans hastilia ferro.
Cui mater media sese tulit obuia silua,
Virginis os habitumque gerens et uirginis arma,
Spartanae uel qualis equos Threissa fatigat
Harpalyce uolucremque fuga praeuertitur Hebrum.
Namque umeris de more habilem suspenderat arcum
Venatrix dederatque comam diffundere uentis,
Nuda genu nodoque sinus collecta fluentis.
Ac prior "Heus" inquit "iuuenes, monstrate, mearum
Vidistis si quam hic errantem forte sororum
Succinctam pharetra et maculosae tegmine lyncis,
Aut spumantis apri cursum clamore prementem."
Sic Venus, et Veneris contra sic filius orsus:
"Nulla tuarum audita mihi neque uisa sororum,
O... quam te memorem, uirgo? namque haud tibi uoltus
Mortalis, nec uox hominem sonat; o, dea certe
(An Phoebi soror? an Nympharum sanguinis una?),
Sis felix nostrumque leues, quaecumque, laborem
Et quo sub caelo tandem, quibus orbis in oris
Iactemur, doceas; ignari hominumque locorumque
Erramus, uento huc uastis et fluctibus acti.
Multa tibi ante aras nostra cadet hostia dextra."
Tum Venus: "Haut equidem tali me dignor honore;
Virginibus Tyriis mos est gestare pharetram
Purpureoque alte suras uincire coturno.
Punica regna uides, Tyrios et Agenoris urbem;
Sed fines Libyci, genus intractabile bello.
Imperium Dido Tyria regit urbe profecta,
Germanum fugiens. Longa est iniuria, longae
Ambages; sed summa sequar fastigia rerum.
Huic coniunx Sychaeus erat, ditissimus agri
Phoenicum et magno miserae dilectus amore,
Cui pater intactam dederat primisque iugarat
Ominibus. Sed regna Tyri germanus habebat
Pygmalion, scelere ante alios immanior omnis.
Quos inter medius uenit furor. Ille Sychaeum
Impius ante aras atque auri caecus amore
Clam ferro incautum superat, securus amorum
Germanae; factumque diu celauit et aegram
Multa malus simulans uana spe lusit amantem.
Ipsa sed in somnis inhumati uenit imago
Coniugis ora modis attollens pallida miris;
Crudelis aras traiectaque pectora ferro
Nudauit caecumque domus scelus omne retexit.
Tum celerare fugam patriaque excedere suadet
Auxiliumque uiae ueteres tellure recludit
Thesauros, ignotum argenti pondus et auri.
His commota fugam Dido sociosque parabat.
Conueniunt quibus aut odium crudele tyranni
Aut metus acer erat; nauis, quae forte paratae,
Corripiunt onerantque auro. Portantur auari
Pygmalionis opes pelago; dux femina facti.
Deuenere locos, ubi nunc ingentia cernes
Moenia surgentemque nouae Karthaginis arcem,
Mercatique solum, facti de nomine Byrsam,
Taurino quantum possent circumdare tergo.
Sed uos qui tandem? quibus aut uenistis ab oris?
Quoue tenetis iter?". Quaerenti talibus ille
Suspirans imoque trahens a pectore uocem:
"O dea, si prima repetens ab origine pergam
Et uacet annalis nostrorum audire laborum,
Ante diem clauso componet Vesper Olympo.
Nos Troia antiqua, si uestras forte per auris
Troiae nomen iit, diuersa per aequora uectos
Forte sua Libycis tempestas appulit oris.
Sum pius Aeneas, raptos qui ex hoste penates
Classe ueho mecum, fama super aethera notus.
Italiam quaero patriam et genus ab Ioue summo.
Bis denis Phrygium conscendi nauibus aequor,
Matre dea monstrante uiam data fata secutus;
Vix septem conuolsae undis Euroque supersunt.
Ipse ignotus, egens, Libyae deserta peragro,
Europa atque Asia pulsus." Nec plura querentem
Passa Venus medio sic interfata dolore est:
"Quisquis es, haut, credo, inuisus caelestibus auras
Vitalis carpis, Tyriam qui adueneris urbem.
Perge modo atque hinc te reginae ad limina perfer.
Namque tibi reduces socios classemque relatam
Nuntio et in tutum uersis Aquilonibus actam,
Ni frustra augurium uani docuere parentes.
Aspice bis senos laetantis agmine cycnos,
Aetheria quos lapsa plaga Iouis ales aperto
Turbabat caelo; nunc terras ordine longo
Aut capere aut captas iam despectare uidentur:
Vt reduces illi ludunt stridentibus alis
Et coetu cinxere polum cantusque dedere,
Haut aliter puppesque tuae pubesque tuorum
Aut portum tenet aut pleno subit ostia uelo.
Perge modo et, qua te ducit uia, derige gressum."
Dixit et auertens rosea ceruice refulsit
Ambrosiaeque comae diuinum uertice odorem
Spirauere; pedes uestis defluxit ad imos,
Et uera incessu patuit dea. Ille ubi matrem
Adgnouit, tali fugientem est uoce secutus:
"Quid natum totiens, crudelis tu quoque, falsis
Ludis imaginibus? cur dextrae iungere dextram
Non datur ac ueras audire et reddere uoces?"
Talibus incusat gressumque ad moenia tendit.
At Venus obscuro gradientis aere saepsit
Et multo nebulae circum dea fudit amictu,
Cernere ne quis eos neu quis contingere posset
Moliriue moram aut ueniendi poscere causas.
Ipsa Paphum sublimis abit sedesque reuisit
Laeta suas, ubi templum illi centumque Sabaeo
Ture calent arae sertisque recentibus halant.
Corripuere uiam interea, qua semita monstrat.
Iamque ascendebant collem, qui plurimus urbi
Imminet aduersasque aspectat desuper arces.
Miratur molem Aeneas, magalia quondam,
Miratur portas strepitumque et strata uiarum.
Instant ardentes Tyrii: pars ducere muros
Molirique arcem et manibus subuoluere saxa,
Pars optare locum tecto et concludere sulco;
Iura magistratusque legunt sanctumque senatum.
Hic portus alii effodiunt, hic alta theatris
Fundamenta locant alii immanisque columnas
Rupibus excidunt, scaenis decora alta futuris.
Qualis apes aestate noua per florea rura
Exercet sub sole labor, cum gentis adultos
Educunt fetus, aut cum liquentia mella
Stipant et dulci distendunt nectare cellas,
Aut onera accipiunt uenientum, aut agmine facto
Ignauum fucos pecus a praesepibus arcent;
Feruet opus redolentque thymo fragrantia mella.
"O fortunati, quorum iam moenia surgunt!"
Aeneas ait et fastigia suspicit urbis.
Infert se saeptus nebula (mirabile dictu)
Per medios miscetque uiris neque cernitur ulli.
Lucus in urbe fuit media, laetissimus umbrae,
Quo primum iactati undis et turbine Poeni
Effodere loco signum, quod regia Iuno
Monstrarat, caput acris equi; sic nam fore bello
Egregiam et facilem uictu per saecula gentem.
Hic templum Iunoni ingens Sidonia Dido
Condebat, donis opulentum et numine diuae,
Aerea cui gradibus surgebant limina nexaeque
Aere trabes, foribus cardo stridebat aenis.
Hoc primum in luco noua res oblata timorem
Leniit, hic primum Aeneas sperare salutem
Ausus et adflictis melius confidere rebus.
Namque sub ingenti lustrat dum singula templo
Reginam opperiens, dum quae fortuna sit urbi
Artificumque manus inter se operumque laborem
Miratur, uidet Iliacas ex ordine pugnas
Bellaque iam fama totum uulgata per orbem,
Atridas Priamumque et saeuum ambobus Achillem.
Constitit et lacrimans "quis iam locus" inquit, "Achate,
Quae regio in terris nostri non plena laboris?
En Priamus. Sunt hic etiam sua praemia laudi,
Sunt lacrimae rerum et mentem mortalia tangunt.
Solue metus; feret haec aliquam tibi fama salutem."
Sic ait atque animum pictura pascit inani
Multa gemens largoque umectat flumine uoltum.
Namque uidebat uti bellantes Pergama circum
Hac fugerent Grai, premeret Troiana iuuentus,
Hac Phryges, instaret curru cristatus Achilles.
Nec procul hinc Rhessi niueis tentoria uelis
Adgnoscit lacrimans, primo quae prodita somno
Tydides multa uastabat caede cruentus,
Ardentisque auertit equos in castra prius quam
Pabula gustassent Troiae Xanthumque bibissent.
Parte alia fugiens amissis Troilus armis,
Infelix puer atque impar congressus Achilli,
Fertur equis curruque haeret resupinus inani,
Lora tenens tamen; huic ceruixque comaeque trahuntur
Per terram, et uersa puluis inscribitur hasta.
Interea ad templum non aequae Palladis ibant
Crinibus Iliades passis peplumque ferebant
Suppliciter, tristes et tunsae pectora palmis;
Diua solo fixos oculos auersa tenebat.
Ter circum Iliacos raptauerat Hectora muros
Exanimumque auro corpus uendebat Achilles.
Tum uero ingentem gemitum dat pectore ab imo,
Vt spolia, ut currus, utque ipsum corpus amici
Tendentemque manus Priamum conspexit inermis.
Se quoque principibus permixtum agnouit Achiuis,
Eoasque acies et nigri Memnonis arma.
Ducit Amazonidum lunatis agmina peltis
Penthesilea furens mediisque in milibus ardet,
Aurea subnectens exsertae cingula mammae
Bellatrix, audetque uiris concurrere uirgo.
Haec dum Dardanio Aeneae miranda uidentur,
Dum stupet obtutuque haeret defixus in uno,
Regina ad templum, forma pulcherrima Dido,
Incessit magna iuuenum stipante caterua.
Qualis in Eurotae ripis aut per iuga Cynthi
Exercet Diana choros, quam mille secutae
Hinc atque hinc glomerantur Oreades; illa pharetram
Fert umero gradiensque deas supereminet omnis
(Latonae tacitum pertemptant gaudia pectus):
Talis erat Dido, talem se laeta ferebat
Per medios instans operi regnisque futuris.
Tum foribus diuae, media testudine templi,
Saepta armis solioque alte subnixa resedit.
Iura dabat legesque uiris operumque laborem
Partibus aequabat iustis aut sorte trahebat:
Cum subito Aeneas concursu accedere magno
Anthea Sergestumque uidet fortemque Cloanthum
Teucrorumque alios, ater quos aequore turbo
Dispulerat penitusque alias auexerat oras.
Obstipuit simul ipse, simul percussus Achates
Laetitiaque metuque; auidi coniungere dextras
Ardebant, sed res animos incognita turbat.
Dissimulant et nube caua speculantur amicti
Quae fortuna uiris, classem quo litore linquant,
Quid ueniant: cunctis nam lecti nauibus ibant
Orantes ueniam et templum clamore petebant.
Postquam introgressi et coram data copia fandi,
Maximus Ilioneus placido sic pectore coepit:
"O regina, nouam cui condere Iuppiter urbem
Iustitiaque dedit gentis frenare superbas,
Troes te miseri, uentis maria omnia uecti,
Oramus: prohibe infandos a nauibus ignis,
Parce pio generi et propius res aspice nostras.
Non nos aut ferro Libycos populare penatis
Venimus aut raptas ad litora uertere praedas;
Non ea uis animo nec tanta superbia uictis.
Est locus, Hesperiam Grai cognomine dicunt,
Terra antiqua, potens armis atque ubere glebae;
Oenotri coluere uiri; nunc fama minores
Italiam dixisse ducis de nomine gentem.
Hic cursus fuit,
Cum subito adsurgens fluctu nimbosus Orion
In uada caeca tulit penitusque procacibus Austris
Perque undas superante salo perque inuia saxa
Dispulit: huc pauci uestris adnauimus oris.
Quod genus hoc hominum? quaeue hunc tam barbara morem
Permittit patria? hospitio prohibemur harenae;
Bella cient primaque uetant consistere terra.
Si genus humanum et mortalia temnitis arma,
At sperate deos memores fandi atque nefandi.
Rex erat Aeneas nobis, quo iustior alter
Nec pietate fuit nec bello maior et armis.
Quem si fata uirum seruant, si uescitur aura
Aetheria neque adhuc crudelibus occubat umbris,
Non metus, officio nec te certasse priorem
Paeniteat. Sunt et Siculis regionibus urbes
Armaque, Troianoque a sanguine clarus Acestes.
Quassatam uentis liceat subducere classem
Et siluis aptare trabes et stringere remos,
Si datur Italiam sociis et rege recepto
Tendere, ut Italiam laeti Latiumque petamus;
Sin absumpta salus et te, pater optime Teucrum,
Pontus habet Libyae nec spes iam restat Iuli,
At freta Sicaniae saltem sedesque paratas,
Vnde huc aduecti, regemque petamus Acesten."
Talibus Ilioneus; cuncti simul ore fremebant
Dardanidae.
Tum breuiter Dido uoltum demissa profatur:
"Soluite corde metum, Teucri, secludite curas.
Res dura et regni nouitas me talia cogunt
Moliri et late finis custode tueri.
Quis genus Aeneadum, quis Troiae nesciat urbem
Virtutesque uirosque aut tanti incendia belli?
Non obtunsa adeo gestamus pectora Poeni,
Nec tam auersus equos Tyria Sol iungit ab urbe.
Seu uos Hesperiam magnam Saturniaque arua
Siue Erycis finis regemque optatis Acesten,
Auxilio tutos dimittam opibusque iuuabo.
Voltis et his mecum pariter considere regnis:
Vrbem quam statuo, uestra est; subducite nauis;
Tros Tyriusque mihi nullo discrimine agetur.
Atque utinam rex ipse Noto compulsus eodem
Adforet Aeneas! Equidem per litora certos
Dimittam et Libyae lustrare extrema iubebo,
Si quibus eiectus siluis aut urbibus errat."
His animum arrecti dictis et fortis Achates
Et pater Aeneas iamdudum erumpere nubem
Ardebant. Prior Aenean compellat Achates:
"Nate dea, quae nunc animo sententia surgit?
Omnia tuta uides, classem sociosque receptos.
Vnus abest, medio in fluctu quem uidimus ipsi
Submersum; dictis respondent cetera matris."
Vix ea fatus erat cum circumfusa repente
Scindit se nubes et in aethera purgat apertum.
Restitit Aeneas claraque in luce refulsit
Os umerosque deo similis; namque ipsa decoram
Caesariem nato genetrix lumenque iuuentae
Purpureum et laetos oculis adflarat honores:
Quale manus addunt ebori decus aut ubi flauo
Argentum Pariusue lapis circumdatur auro.
Tum sic reginam adloquitur cunctisque repente
Improuisus ait: "Coram, quem quaeritis, adsum
Troius Aeneas, Libycis ereptus ab undis.
O sola infandos Troiae miserata labores,
Quae nos, reliquias Danaum, terraeque marisque
Omnibus exhaustos iam casibus, omnium egenos,
Vrbe, domo socias, grates persoluere dignas
Non opis est nostrae, Dido, nec quicquid ubique est
Gentis Dardaniae, magnum quae sparsa per orbem.
Di tibi, si qua pios respectant numina, si quid
Vsquam iustitiae est et mens sibi conscia recti,
Praemia digna ferant. Quae te tam laeta tulerunt
Saecula? qui tanti talem genuere parentes?
In freta dum fluuii current, dum montibus umbrae
Lustrabunt conuexa, polus dum sidera pascet,
Semper honos nomenque tuum laudesque manebunt,
Quae me cumque uocant terrae." Sic fatus amicum
Ilionea petit dextra laeuaque Serestum,
Post alios, fortemque Gyan fortemque Cloanthum.
Obstipuit primo aspectu Sidonia Dido,
Casu deinde uiri tanto, et sic ore locuta est:
"Quis te, nate dea, per tanta pericula casus
Insequitur? quae uis immanibus applicat oris?
Tune ille Aeneas quem Dardanio Anchisae
Alma Venus Phrygii genuit Simoentis ad undam?
Atque equidem Teucrum memini Sidona uenire
Finibus expulsum patriis, noua regna petentem
Auxilio Beli; genitor tum Belus opimam
Vastabat Cyprum et uictor dicione tenebat.
Tempore iam ex illo casus mihi cognitus urbis
Troianae nomenque tuum regesque Pelasgi.
Ipse hostis Teucros insigni laude ferebat
Seque ortum antiqua Teucrorum a stirpe uolebat.
Quare agite, o tectis, iuuenes, succedite nostris.
Me quoque per multos similis fortuna labores
Iactatam hac demum uoluit consistere terra.
Non ignara mali miseris succurrere disco."
Sic memorat; simul Aenean in regia ducit
Tecta, simul diuom templis indicit honorem.
Nec minus interea sociis ad litora mittit
Viginti tauros, magnorum horrentia centum
Terga suum, pinguis centum cum matribus agnos,
Munera laetitiamque dii.
At domus interior regali splendida luxu
Instruitur, mediisque parant conuiuia tectis:
Arte laboratae uestes ostroque superbo,
Ingens argentum mensis caelataque in auro
Fortia facta patrum, series longissima rerum
Per tot ducta uiros antiquae ab origine gentis.
Aeneas (neque enim patrius consistere mentem
Passus amor) rapidum ad nauis praemittit Achaten,
Ascanio ferat haec ipsumque ad moenia ducat;
Omnis in Ascanio cari stat cura parentis.
Munera praeterea Iliacis erepta ruinis
Ferre iubet, pallam signis auroque rigentem
Et circumtextum croceo uelamen acantho,
Ornatus Argiuae Helenae, quos illa Mycenis,
Pergama cum peteret inconcessosque hymenaeos,
Extulerat, matris Ledae mirabile donum;
Praeterea sceptrum, Ilione quod gesserat olim,
Maxima natarum Priami colloque monile
Bacatum et duplicem gemmis auroque coronam.
Haec celerans iter ad nauis tendebat Achates.
At Cytherea nouas artes, noua pectore uersat
Consilia, ut faciem mutatus et ora Cupido
Pro dulci Ascanio ueniat donisque furentem
Incendat reginam atque ossibus implicet ignem.
Quippe domum timet ambiguam Tyriosque bilinguis;
Vrit atrox Iuno et sub noctem cura recursat.
Ergo his aligerum dictis adfatur Amorem:
"Nate, meae uires, mea magna potentia, solus
Nate patris summi qui tela Typhoia temnis,
Ad te confugio et supplex tua numina posco.
Frater ut Aeneas pelago tuus omnia circum
Litora iactetur odiis Iunonis acerbae,
Nota tibi, et nostro doluisti saepe dolore.
Nunc Phoenissa tenet Dido blandisque moratur
Vocibus, et uereor quo se Iunonia uertant
Hospitia: haut tanto cessabit cardine rerum.
Quocirca capere ante dolis et cingere flamma
Reginam meditor, ne quo se numine mutet,
Sed magno Aeneae mecum teneatur amore.
Qua facere id possis nostram nunc accipe mentem:
Regius accitu cari genitoris ad urbem
Sidoniam puer ire parat, mea maxima cura,
Dona ferens pelago et flammis restantia Troiae;
Hunc ego sopitum somno super alta Cythera
Aut super Idalium sacrata sede recondam,
Ne qua scire dolos mediusue occurrere possit.
Tu faciem illius noctem non amplius unam
Falle dolo et notos pueri puer indue uultus,
Vt, cum te gremio accipiet laetissima Dido
Regalis inter mensas laticemque Lyaeum,
Cum dabit amplexus atque oscula dulcia figet,
Occultum inspires ignem fallasque ueneno."
Paret Amor dictis carae genetricis et alas
Exuit et gressu gaudens incedit Iuli.
At Venus Ascanio placidam per membra quietem
Inrigat et fotum gremio dea tollit in altos
Idaliae lucos, ubi mollis amaracus illum
Floribus et dulci adspirans complectitur umbra.
Iamque ibat dicto parens et dona Cupido
Regia portabat Tyriis duce laetus Achate.
Cum uenit, aulaeis iam se regina superbis
Aurea composuit sponda mediamque locauit;
Iam pater Aeneas et iam Troiana iuuentus
Conueniunt stratoque super discumbitur ostro.
Dant manibus famuli lymphas Cereremque canistris
Expediunt tonsisque ferunt mantelia uillis.
Quinquaginta intus famulae, quibus ordine longam
Cura penum struere et flammis adolere penatis;
Centum aliae totidemque pares aetate ministri,
Qui dapibus mensas onerent et pocula ponant.
Nec non et Tyrii per limina laeta frequentes
Conuenere; toris iussi discumbere pictis
Mirantur dona Aeneae, mirantur Iulum
Flagrantisque dei uultus simulataque uerba
Pallamque et pictum croceo uelamen acantho.
Praecipue infelix, pesti deuota futurae,
Expleri mentem nequit ardescitque tuendo
Phoenissa et pariter puero donisque mouetur.
Ille ubi complexu Aeneae colloque pependit
Et magnum falsi impleuit genitoris amorem,
Reginam petit. Haec oculis, haec pectore toto
Haeret et interdum gremio fouet inscia Dido
Insidat quantus miserae deus. At memor ille
Matris Acidaliae paulatim abolere Sychaeum
Incipit et uiuo temptat praeuertere amore
Iam pridem resides animos desuetaque corda.
Postquam prima quies epulis mensaeque remotae,
Crateras magnos statuunt et uina coronant.
Fit strepitus tectis uocemque per ampla uolutant
Atria; dependent lychni laquearibus aureis
Incensi et noctem flammis funalia uincunt.
Hic regina grauem gemmis auroque poposcit
Impleuitque mero pateram, quam Belus et omnes
A Belo soliti; tum facta silentia tectis:
"Iuppiter (hospitibus nam te dare iura locuntur)
Hunc laetum Tyriisque diem Troiaque profectis
Esse uelis nostrosque huius meminisse minores.
Adsit laetitiae Bacchus dator et bona Iuno;
Et uos o coetum, Tyrii, celebrate fauentes."
Dixit et in mensam laticum libauit honorem
Primaque libato summo tenus attigit ore;
Tum Bitiae dedit increpitans; ille impiger hausit
Spumantem pateram et pleno se proluit auro;
Post alii proceres. Cithara crinitus Iopas
Personat aurata, docuit quem maximus Atlans.
Hic canit errantem lunam solisque labores,
Vnde hominum genus et pecudes, unde imber et ignes,
Arcturum pluuiasque Hyadas geminosque Triones,
Quid tantum Oceano properent se tingere soles
Hiberni uel quae tardis mora noctibus obstet;
Ingeminant plausu Tyrii Troesque secuntur.
Nec non et uario noctem sermone trahebat
Infelix Dido longumque bibebat amorem,
Multa super Priamo rogitans, super Hectore multa;
Nunc quibus Aurorae uenisset filius armis,
Nunc quales Diomedis equi, nunc quantus Achilles.
"Immo age et a prima dic, hospes, origine nobis
Insidias" inquit, "Danaum casusque tuorum
Erroresque tuos; nam te iam septima portat
Omnibus errantem terris et fluctibus aestas."
